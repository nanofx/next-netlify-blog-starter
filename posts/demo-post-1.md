---
title: '„Volkswagen“ apsisprendė, ar nužudyti senamadišką „Passat“ - ko sulauksime 2023 metais?'
author: 'http://www.technologijos.lt/'
date: '2020-08-26'
hero_image: http://www.technologijos.lt/upload/image/n/technologijos/automobiliai_ir_motociklai/S-84091/2-1-vwdd.jpg
---

„Volkswagen“ turi du labai gilią istoriją turinčius modelius - „Golf“ ir „Passat“. Kai visai šalia jų kuriasi panašaus dydžio VW elektromobiliai, daug kam kyla abejonių, ar senamadiški modeliai išgyvens. Net ir „Volkswagen“ tarybos pirmininkas Herbertas Diessas išreiškė abejones „Passat“ ateitimi - ar jis apskritai kam nors reikalingas? O gal 2023 metais pamatysime naują „Passat“?

„Passat“ gaminamas nuo 1972 metų. Tai - didesnis, tačiau vis dar kompaktiškas automobilis, kadaise kurtas kaip itin praktiškas šeimos automobilis, tinkamas ir ilgoms kelionėms. Su laiku „Passat“ stipriai keitėsi. Tai, kuo anksčiau buvo „Passat“, dabar yra „Škoda“ modeliai. Pastaroji „Passat“ karta, žymima B8, pasirodė 2015 metais. Taigi, „Volkswagen“ dabar turi apsispręsti, kuo ji bus pakeista.

Diessas anksčiau pareiškė, kad niekuo. O kam? Panašaus dydžio „Arteon“ markei buvo didžiulė sėkmė. Be to, „Passat“ konkuruoja su kitais „Volkswagen“ grupės automobiliais. O štai krosoveriai yra ir perkamesni, ir pelningesni. Galiausiai, VW ketina gaminti „ID Vizzion“ koncepcijos pagrindo elektromobilį, kuris irgi bus labai panašaus dydžio, tačiau bus tinkamesnis šiems laikams.

Tačiau „Volkswagen“ priėmė kiek netikėtą sprendimą - nauja „Passat“ karta bus ir pasirodys 2023 metais. Ji bus labai susijusi su „Škoda Superb“ - šie modeliai dalinsis platformomis, mechaniniais komponentais ir, žinoma, elektrinėmis sistemomis. Bus ir visiškai elektrinė „Passat“ versija. „Volkswagen“ automobilis bus pastebimai prabangesnis, kokybiškesnis ir brangesnis už „Škoda“ brolį ir taikysis į kostiumuotus miestų gyventojus. Tuo tarpu „Škoda“ išlaikys dabartinę tapatybę.

Įdomu tai, kad po daugiau nei 36 metų „Passat“ bus gaminamas ne Emdene, Vokietijoje, o būtent „Škoda“ gamykloje. „Superb“ ir „Passat“ bus surenkami tose pačiose linijose, taip palengvinant logistiką. Tuo tarpu Emdeno gamykla bus paruošta elektrinio visureigio ID. 4 gamybai, kuri ten prasidės 2022 metais.

Beje, įdomus faktas - 2023-ųjų „Passat“ (turbūt B9) bus globalus produktas. Mažai kas žino, kad Europoje parduodamas „Passat“ yra sukurtas and MQB platformos, o štai JAV ir Kinijoje parduodamas „Passat“ vis dar turi seną, 2005-uosius siekiančią PQ46 platformą. Naujasis „Passat“ bus kuriamas ant patobulintos MQB platformos, tinkančios benzininiams, dyzeliniams, hibridiniams ir visiškai elektriniams automobiliams.
